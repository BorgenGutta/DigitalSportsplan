---
title: "Laget"
author: "Jan Vidar Elven"
date: 2023-01-15T18:00:00+01:00
subtitle: "Laget - Jenter"
image: ""
tags: ["jentefotball"]
---

### Klubben som sjef

Det er viktig at du som trener, tillitsperson og foresatt setter deg godt inn i klubbens sportsplan. Sportsplanen er klubbens styringsdokument for aktiviteten på feltet. Borgen IL sin sportsplan er basert på NFFs retningslinjer for barne- og ungdomsfotball. Med utgangspunkt i klubbens formål, verdier og målsettinger skal klubbens sportsplan legge grunnlaget for ”Flest mulig – lengst mulig – best mulig” i et trygt og utviklende miljø for alle. Arbeidet med sportsplanen ledes av klubbens sportslige ledelse og skal forankres hos klubbens styre.

### Fotball for alle

Barne- og ungdomsfotballens hovedmål er å gi så mange barn som mulig et godt fotballtilbud og gode fotballopplevelser. Dette oppnår vi ved å gi spillerne trygge sosiale rammer, gode mestringsopplevelser, et differensiert treningstilbud og et jevnbyrdig kamptilbud. Målet er å skape best mulig balanse mellom mestring og utfordringer for å tilrettelegge for utvikling for alle. I barnefotballen skal alle spille tilnærmet like mye i kamp.

### Trenerveileder

Trenerne skal følges opp av en trenerveileder. Trenerveilederen er viktig for å skape trygghet, trivsel og utvikling hos trenerne. Han eller hun er en samtalepartner, støttespiller og rådgiver for trenerne på feltet.

Borgen IL skal legge til rette for at trenerveilederrollen skal være operativ og at trenerveilederen/trenerveilederne skal være så tilgjengelig og synlig på feltet som mulig.  

Sentrale oppgaver for en trenerveileder er:

- Oppfølging av klubbens trenere på feltet
- Arbeide aktivt for å fremme klubbens sportsplan
- Bistå sportslig ledelse med gjennomføring av trenerforum
- Motivere klubbens trenere til å gjennomføre trenerutdanning
- Være en samtalepartner for sportslig ledelse knyttet til rekruttering av trenere

### Politiattest

Alle trenere over 15 år som trener skal ha en politiattest eller en vandelsattest som inneholder opplysninger om en persons oppføringer i politiregistrene. Denne skal vises til klubbens administrative ledelse.

Idretten krever fremvisning av politiattest uten anmerkninger – en ren attest - fra alle personer med oppgaver i norsk idrett som innebærer nær kontakt med og/eller et tillitsforhold til barn, unge og personer med nedsatt funksjonsevne. Det er fordi vi ønsker et trygt og godt miljø for alle våre medlemmer.
