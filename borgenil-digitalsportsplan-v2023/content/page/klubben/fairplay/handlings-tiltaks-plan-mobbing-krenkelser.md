---
title: "Handling og tiltaksplan mobbing og krenkelser"
author: "Jan Vidar Elven"
date: 2023-09-25T19:00:00+01:00
subtitle: "Fair Play - Handlings og tiltaksplan mobbing og krenkelser"
image: ""
tags: ["Fair Play"]
---

Borgen IL skal tilby trygge fotballaktiviteter for alle våre medlemmer i alle aldre. Klubben har utarbeidet retningslinjer for å forebygge og håndtere eventuelle tilfeller av mobbing og krenkelser blant våre medlemmer, trenere, frivillige og foreldre.

## Hva er mobbing

*Mobbing og krenkelser er handlinger som hindrer opplevelsen av å høre til og å være en viktig person i fellesskapet, enten det er på skolen, i barnehagen, på fritiden eller på nett. Alle barn har rett til en trygg hverdag hvor de opplever at de er en del av et trygt og godt fellesskap, og hvis et barn blir mobbet blir denne rettigheten brutt.* [reddbarna.no](https://reddbarna.no)

Opplevelsen av mobbing eller krenkelser varier fra barn til barn, og det er den som føler seg mobbet som avgjør graden av alvorlighet. 

### Trenere og laglederes rolle for et godt miljø

Trenere og lagledere har en viktig rolle som rollemodeller for lagets spillere. Ord, kroppsspråk og handlinger er med på å videreføre verdier og holdninger til spillerne på laget. Derfor er det avgjørende at man griper inn ved oppdagelse av handlinger som mobber eller krenker spillere.  Det er ikke bare mellom spiller-spiller at det utøves mobbing. Voksenpersoner som trenere, foreldre og lagledere kan utøve mobbing og krenkelser mot enkeltspillere eller en gruppe spillere. Latterliggjøring, kjefting, eller bruk av negative karaterteristikker er alle tegn på mobbing og krenkelser som må tas tak i. Maktbalansen mellom voksenpersoner og barn/ungdom gjør de ekstra utsatte og sårbare. Barn og unge har ofte få eller ingen virkemidler for å håndtere dette alene. Spillere som opplever mobbing og krenkelser enten fra voksne eller andre spillere på laget er med på å gjøre miljøet i laget som utrygt og vil på sikt medføre at spilleren mistrives og vil slutte med fotball.

Ansatte i barnehage og skole i Norge har en lovpålagt plikt til å følge med og gripe inn hvis de ser krenkelser og mobbing. Det er ikke en lik lovpålagt plikt i idretten, men det er allikevel viktig og avgjørende at man som forelder, lagleder og trener reagere og griper inn når man oppdager spillere som blir mobbet eller utsatt for krenkelser.

## Hvordan håndtere mobbing og krenkelser når man oppdager det?

1. Ta tak i mobbesituasjonen med en gang du blir oppmerksom på det. Ta spilleren som mobber til siden og forklar tydelig, men vennlig at den handlingen ikke aksepteres. Gjør dette aldri foran de andre spillerne.
1. Følg med underveis i treningen om dette fortsetter.
1. Snakk med spilleren som ble mobbet eller utsatt for krenkelser før han/hun forlater treningen, spør om hvordan de opplevde situasjonen.
1. Snakk med spilleren som mobbet før han/hun forlater treningen om hva de tenker rundt handlingen? Hvis mulig få de involverte spillerne til å ha en samtale hvor det gis rom for beklagelse, men tydelig beskjed om at slike handlinger ikke aksepteres.
1. Informer kort foreldrene til spilleren som ble mobbet og den som mobbet om situasjonen.
1. Følg opp de involverte spillerne over en tidsbestemt periode frem i tid. 

## Hvordan håndtere mobbing når barn eller andre voksenpersoner melder ifra om mobbing eller krenkelser?

1. Få informasjon fra den som melder i fra. Hva de har sett eller hørt. Hvor skjedde det, når skjedde det, hva ble sagt osv.
1. Snakk med den som har blitt utsatt for mobbing eller krenkelser, kontakt foreldrene og ha en samtale om opplevelsen som har blitt videreformidlet.
1. Er det et navngitte spillere som nevnes som mobber, kontakt foreldrene til spilleren og fortell om situasjonen. Forhold dere nøytrale og fortell konkret det som har blitt viderefortalt. 
1. Følg med på treninger og kamper for å eventuelt avdekke flere situasjoner med mobbing og krenkelser.
1. Hvis ønskelig for begge parter gjennomfør en samtale med foreldrene både til den som mobber og den som blir mobbet. Fokuset i samtalen er ikke å rette skyld, men å se på tiltak som kan øke trivsel og vennskap blant de involverte og spillerne på laget.
1. Følg opp de involverte spillerne og foreldrene over en tidsbestemt periode.  

## Hvordan håndtere mobbing og krenkelser når det er trenere, lagledere eller foreldre som mobber og krenker

1. Ta tak i mobbesituasjonen med en gang du er oppmerksom på det. Ta personen som har mobbet eller krenket til siden og forklar tydelig, men vennlig at den handlingen ikke aksepteres.
1. Som trener og lagleder forventes det at man tilpasser atferden sin etter tilbakemeldinger. Ta kontakt med foreldrene til spilleren det gjelder og fortell om situasjonen som har oppstått.
1. Er det foreldre eller andre voksenpersoner som ikke direkte er tilknyttet laget som trener og lagleder forventes det likevel at foreldrene endrer atferd og beklager handlingen sin. Etterfølger personen ikke anmodningen og fortsetter med mobbing og krenkede atferd, be personen om å forlate anlegget.
1. Oppleves det at trener, lagleder eller foreldre fortsetter med mobbing og krenkelser etter å ha blitt konfrontert, kontakt klubben for videre tiltak.

***Felles for alle situasjoner er å ta opp situasjoner som oppstår tidligst mulig på lavest nivå.***

### Dette gjør vi for å forebygge mobbing og krenkelser blant våre lag

- Alle trenere og lagledere har gjennomgått norsk fotball sitt fair playkurs.
- Vi har jevnlig fair play som tema på trenermøter internt i klubben og spillermøter.
- Vi har faste temaer på foreldremøter om trivsel og fellesskap i laget.
- Alle lag har en foreldregruppe som planlegger og gjennomfører sosiale tiltak for spillere og foreldre.
- Vi følger klubbens retningslinjer for håndtering av tilfeller av mobbing og krenkelser som oppstå.
- Alle personer tilknyttet klubben enten som trenere, lagledere eller foreldre er klar over klubben varslingskanal hvor det kan varsles anonymt hvis det er ønskelig.

### Under trening og kamp

- Vi hilser velkommen til alle spillerne på trening og kamp
- Vi legger til rette for treninger med fokus på mestring og positive tilbakemeldinger
- Vi er nok trenere eller foreldre på hver trening til å legge til rette for aktivitet og minimere dødtid
- Alle voksne som er tilstede på treninger er bevist sin rolle som rollemodeller enten de er trenere eller foreldre som ser på
- Vi håndterer konflikter og uenigheter med en gang på en vennlig med tydelig måte
